# PAC 3 / Visionant el futur amb les ulleres de Manovich: redescobrint la hibridació 


Després d’observar com el nostre dia a dia està rodejat de software que ens ajuda a dur a terme tota mena de tasques, i reflexionar sobre com han sorgit i van evolucionant aquestes eines, sobretot en els últims anys, analitzarem dos casos recents d’**hibridació** segons el punt de vista de **Lev Manovich**.

>“(...) En els mitjans híbrids, conflueixen diversos llenguatges previs i diferenciats. Intercanvien propietats, creen noves estructures i interaccionen a nivells més profunds.”  
>**(Manovich, 2013)**


## 1 / L'art generatiu
Un tema bastant actual, ja que, arran de l’auge dels NFT (*non fungible token*) l’any 2022, de sobte, tothom en parlava.

Tot i així, té més història de la que ens imaginem. La primera exposició d’aquest tipus d’art va ser molt abans d’internet, el 1965, amb l’obra de l’artista [Georg Nees](https://en.wikipedia.org/wiki/Georg_Nees), i el primer exemple de sistema generatiu basat en l’atzar es considera el *[*Musikalisches Würfelspiel*](https://es.wikipedia.org/wiki/Musikalisches_W%C3%BCrfelspiel)* (Joc de daus musicals, 1757), de Johann Philipp Kirnberger.

![*Musikalisches Würfelspiel*, 1757, Johann Philipp Kirnberger](https://upload.wikimedia.org/wikipedia/commons/5/55/Colors_for_a_Large_Wall_%28Ellsworth_Kelly%2C_1951%29.jpg)

L’art generatiu és 
>“un sistema aparentment autònom que és capaç de generar dissenys sense la intervenció humana, partint d’una sèrie de regles que sovint s’inspiren en les lleis de l’evolució natural i els organismes vius”.  
>**(Waelder i G. Díaz, 2019)**

>“(...) els sistemes poden incloure instruccions en llenguatge natural, processos biològics o químics, programes de computació, màquines, materials autoorganitzats, operacions matemàtiques i altres processos.”  
>**(Galanter, 2016)**

Per tant, podríem dir que l’artista és l’autor de la idea i les regles de com es desenvoluparà l’obra, però no de l’execució en si.

És, doncs, un **cas d’hibridació** perquè **utilitza algoritmes i codi informàtic per crear peces artístiques combinant eines d’ambdós llenguatges**. El que tradicionalment es feia a nivell físic, probablement amb un llenç com a base, pinzells i pintura ara pot reduir-se a un document digital que conté les instruccions per pintar-se ell mateix. 

És especialment interessant que, arran del fet que tota la informació és susceptible de convertir-se en dades digitals, i aquestes en quelcom gràfic, qualsevol cosa pot acabar sent el material de base per a aquesta disciplina artística, siguin colors, píxels, però també tipus de dades més curioses com les històriques, meteorològiques, genètiques, de trànsit, etc., ja que  
>“el software de mitjans permet al dissenyador combinar tots els elements visuals que desitgi, sigui quin sigui el seu mitjà original, i controlar cada element del seu procés.”  
>**(Manovich, 2013)**

En aquest context, l’obra d’art deixa de ser el punt central per enfocar-se més en el procés de creació.

![Detall d'un conjunt Multibrot no enter](https://upload.wikimedia.org/wikipedia/commons/9/9c/NonIntegerMultibrot_-_Breaking_of_Space.jpg)

També és intrigant que, tant el món tecnològic com l'artístic, miren i s'emmirallen amb el dinamisme del món natural per a construir els seus sistemes complexos, 
>"en l'última dècada, molts dissenyadors i artistes han recorregut a algorismes i tècniques inspirades en la biologia per a crear moviments d'aspecte animal en les seves animacions generatives i interactives".  
>**(Manovich, 2013)**

I és així com desenvolupa la seva obra **[Anna Carreras](https://www.annacarreras.com)**, una codificadora creativa i artista digital de Barcelona que porta 17 anys dedicant-se a l’art generatiu i la tecnologia interactiva.

Autora de l’obra [***Arrels***](https://feralfile.com/artworks/arrels-y0v?fromExhibition=social-codes-pcl), entre moltes d’altres, totes elles peculiars visions del paisatge d’Espanya. 

>“***Arrels***, connecta el dibuix, el codi i l'entorn mitjançant un cicle de creixement i decadència.”  
**(Carreras, 2021)**

![*Arrels*, 2021, Anna Carreras](https://imagedelivery.net/5BJzhBHeVhlhbn58hvcXAQ/4330cc65-423e-4278-c1ae-0a0c859d3300/thumbnailLarge)

Aquesta obra és un mitjà híbrid, perquè utilitza un llenguatge de programació com és **Processing** per crear i determinar com actuaran els diferents elements artístics que componen l'obra. Aquest codi dibuixa progressions de formes gràfiques arrodonides, dins d'uns paràmetres, que superposades creen la imatge d'arrels que van creixent i poblant el llenç. S'usa, també, el **llenguatge artístic** tradicional de la forma, el color i la perspectiva, però també el moviment, que trobem en mitjans més actuals com l'**animació** o el **cinema**.

En aquest cas l’espectador no pot interactuar amb l’obra. Tot i així, cada cop que es vol visualitzar, el codi genera un resultat diferent, fent que l’obra no sigui mai la mateixa i, si ens ho mirem així, sí que depengui d'alguna manera de l’espectador que pressiona el botó i permet la seva existència.

També trobem aquest sistema en moltes obres d’art generatiu que estan programades per a dur a terme un nombre finit d’exemplars (per exemple 1.000 còpies), però que no es crearan fins que algun comprador les adquireixi i així se li donarà l’ordre perquè pugui existir aquella peça.

És fascinant com hem arribat a lligar mons aparentment tan diversos com la matemàtica, la informàtica i l’art, com amb algunes línies de codi podem crear obres i generar tant de sentit a elements tan bàsics com la forma i el color.


## 2 / Stable Diffusion
Com ens presenta Manovich, 
>“la innovació en software ve impulsada per factors socials i econòmics, no per possibilitats teòriques”  
**(Manovich, 2013)**

 i és aquí on entra el segon tema que he trobat engrescador, ja que reflecteix molt bé el moment social que estem vivint, on impera la immediatesa i l’artificialitat.

És el cas de les intel·ligències artificials generadores d’imatges digitals a partir de text (**Text-To-Image**). Les més famoses son [DALL-E](https://openai.com/product/dall-e-2), [Midjourney](https://www.midjourney.com/home/?callbackUrl=/app/) o [**Stable Diffusion**](https://stability.ai/stable-diffusion).

Ens centrarem en l'última, ja que a diferència dels altres models, aquesta és de codi lliure, cosa que fa que no es puguin limitar les imatges per generar.

Aquest software s’entrena amb dades d’accés públic perquè sàpiga identificar les imatges amb el text que li correspon. A mesura que els usuaris interactuen amb el model, aquest va aprenent i millorant els seus resultats.

![Esquema dels passos que duu a terme Stable Diffusion per crear una imatge a través d'un text](https://i0.wp.com/stable-diffusion-art.com/wp-content/uploads/2022/12/image-86.png?w=1474&ssl=1)
El que fa, a grans trets, és que, quan nosaltres li proporcionem un text com a base, el converteix en dades que puguin ser interpretades pel model. Aquestes s’introdueixen en un predictor de soroll, que ha estat entrenat amb les imatges de prova. A partir d’una imatge plena de soroll i a través de diversos passos (steps), va predient com ha de ser aquesta imatge final i generant-la.

![Exemple dels passos que duu a terme Stable Diffusion per crear una imatge d'un gat](https://i0.wp.com/stable-diffusion-art.com/wp-content/uploads/2022/12/cat_euler_15.gif?resize=512,512&ssl=1)

Certament, aquest rebombori ([ChatGPT](https://openai.com/blog/chatgpt) i altres) està només començant. No cal aprofundir massa per veure que l'envergadura del projecte és enorme i que combina múltiples mitjans de diferents camps per funcionar. Des de les tècniques i **algoritmes** que permeten **generar imatges** noves, **models d’aprenentatge profund** i **intel·ligència artificial**, algoritmes per a la **manipulació de píxels**, i tècniques de **processament d'imatges** com ara filtres i ajustaments o textures, que provenen del llenguatge artístic i fotogràfic. Totes aquestes eines juntes per a poder generar un contingut visual comprensible, com poden ser fotografies realistes, il·lustracions de fantasia, art més abstracte, i un llarg etcètera d'estils i productes finals, ja que també estan començant a implementar-se en el camp del vídeo.

Aquesta, doncs, és una **nova manera de crear imatges** que existeix gràcies a la **hibridació de diversos mitjans tecnològics i artístics** i que donen lloc a una eina amb molt de potencial.

És curiós com aquestes eines s’han llançat directament a l’usuari no professional, més aviat com a producte d’entreteniment, igual que l’exemple que exposa Manovich, parlant del cas de Kodak.  
>“Com qualsevol altra automatització, l’exposició automàtica (*de les càmeres fotogràfiques*) requereix més passos informàtics que l’ajust manual (...), paradoxalment són els consumidors els que gaudeixen totalment dels seus avantatges.”  
>**(Manovich, 2013)**

Abans, el sector dedicat a l’art i el disseny havia de fer les fotografies o buscar en bancs d’imatges, retocar-les, fer muntatges o crear les il·lustracions des de zero perquè tinguessin les característiques que l’usuari volia.

Ara només caldrà introduir una frase amb algunes paraules clau per a tenir el mateix resultat, o un de molt semblant. I, com a conseqüència,  
>“oferint una major automatització d’alt nivell en els productes amb preus de consum, les aplicacions de la indústria minen les habilitats dels professionals.”  
>**(Manovich, 2013)**

És per això que, a partir d’aquí, sorgeix (i ha de sorgir!) un gran **debat ètic sobre com s’haurien d’utilitzar aquestes tecnologies**, que ja s’està començant a estendre. Perquè qualsevol eina, en si mateixa, no és ni bona ni dolenta. La moralitat és quelcom que queda a l’àmbit de l’home.


## Referències i bibliografia
* Adell, Ferran. (2014). [**Remediación e hibridación de los medios**](http://multimedia.uoc.edu/blogs/fem/es/remediacio-multimedia-i-hibridacio-dels-mitjans/). Multimedia UOC.
* Andrew. (2023). [**How does Stable Diffusion work?**](https://stable-diffusion-art.com/how-stable-diffusion-work/). Stable diffusion art.
* Carreras, Anna. (2021). [**Arrels**](https://feralfile.com/artworks/arrels-y0v?fromExhibition=social-codes-pcl). Feralfile.
* Carreras, Anna. [**generative art && interactive installations**](https://www.annacarreras.com).
* Galanter, Philip. (2016). **Generative Art Theory**. Nova York: John Wiley & Sons.
* Manovich, Lev. (2013). **El Software toma el mando**. Barcelona: Editorial UOC. 
* Pérez Colomé, Jordi (2022). [**La artista digital Anna Carreras y el pelotazo de los NFT: "Flipo, jamás pensé que podría ganar millones con esto"**](https://elpais.com/tecnologia/2022-01-09/la-artista-digital-anna-carreras-y-el-pelotazo-de-los-nft-flipo-jamas-pense-que-podria-ganar-millones-con-esto.html). El País.
* Waelder Laso, Pau i G. Díaz, Paloma. (2019). [**Programació per al disseny i les arts: Disseny i programació. Disseny generatiu**](http://arts.recursos.uoc.edu/programacio-disseny-arts/3-3-disseny-generatiu/). Recursos UOC.
* Wikipedia. (2022). **[Art generatiu](https://ca.wikipedia.org/wiki/Art_generatiu)**.
* Wikipedia. (2023). [**Stable Diffusion**](https://es.wikipedia.org/wiki/Stable_Diffusion).

----
/ Mireia Martínez Cabré / Cultura Digital / Grau en Tècniques d’Interacció Digital i Multimèdia / Maig 2023
